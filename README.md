# Το Πρόβλημα των Περιπλανώμενων Καναδών

Ο Καναδάς είναι μια πολύ όμορφη χώρα με δριμύ χειμώνα. Το χειμώνα το χιόνι είναι συχνό και μπορούμε να θεωρήσουμε ότι τμήματα του οδικού δικτύου αποκλείονται λόγω χιονόπτωσης. Το επονομαζόμενο Πρόβλημα των Περιπλανώμενων Καναδών είναι το εξής:

* Οι (καναδοί) ταξιδιώτες γνωρίζουν όλη την τοπολογία του οδικού δικτύου. Το οδικό δίκτυο μπορεί να αναπαρασταθεί ως γράφος, όπου οι πόλεις είναι κόμβοι και οι δρόμοι μεταξύ τους είναι σύνδεσμοι. Οι σύνδεσμοι έχουν βάρη που αντιστοιχούν στο κόστος του ταξιδιού μεταξύ δύο κόμβων. 
* Μερικοί δρόμοι, δηλαδή σύνδεσμοι, κλείνουν, αλλά οι ταξιδιώτες δεν το ξέρουν αυτό εκ των προτέρων. 
* Οι ταξιδιώτες διαπιστώνουν ότι ένας σύνδεσμος μεταξύ δύο πόλεων v και u έχει κλείσει μόνο όταν φτάνουν στην πόλη v.
* Ευτυχώς το οδικό δίκτυο του Καναδά είναι αρκετά ανεπτυγμένο ώστε καμμία πόλη να μην αποκλείεται εντελώς: άρα πάντα μένουν αρκετοί δρόμοι ανοιχτοί για να το εγγυηθούν αυτό.
* Όταν κλείσει ένας δρόμος δεν ξανανοίγει, τουλάχιστον όσον αφορά ένα συγκεκριμένο ταξίδι.

Ποιο μονοπάτι θα ακολουθήσει ένας ταξιδιώτης για να μετακινηθεί μεταξύ δύο πόλεων με αυτές τις συνθήκες;

Για παράδειγμα, έστω ότι έχετε ένα οδικό δίκτυο με μορφή πλέγματος, και έστω ότι θέλετε να ταξιδέψετε από την τοποθεσία στην πάνω αριστερή μεριά του στην τοποθεσία που βρίσκεται στην κάτω δεξιά μεριά του. Με τον αλγόριθμο του Dijkstra θα προκύψει το ακόλουθο μονοπάτι: πηγαίνουμε ευθεία όσο μπορούμε και μετά αρχίζουμε να κατεβαίνουμε προς τα κάτω. Στην παρακάτω εικόνα μπορείτε να δείτε τι συμβαίνει: με έντονες γραμμές σηματοδοτούνται οι σύνδεσμοι που αποτελούν το μονοπάτι που θα ακολουθήσετε.

<img src="grid_10_10_open.png" width="400">

Αν όμως ξεκινήσετε και ανακαλύψετε στην πορεία ότι κάποιοι δρόμοι είναι αποκλεισμένοι, θα πρέπει να αναπροσαρμόσετε τη διαδρομή σας. Στην παρακάτω εικόνα θα δείτε το μονοπάτι που θα ακολουθήσει ένας ταξιδιώτης όταν διαπιστώνει στην πορεία ότι κάποιοι δρόμοι, τους οποίους σηματοδοτούμε με x, είναι κλειστοί.

<img src="grid_10_10_closed.png" width="400">


